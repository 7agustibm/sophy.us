---
layout: post
title:  "Descobrint a Soul"
description: "Soul ens explica la història d'en Joe Gardner, un professor de música d'institut que rep, per fi, l'oportunitatque tant havia esperat: tocar a la millor banda de jazz de la ciutat. Però, malauradament, es veu emportat al Més Enllà i negant-se a la seva nova realitat acaba al Més Abans, el lloc on les ànimes reben la seva personalitat, singularitats i característiques abans d'anar a la Terra. Amb aquesta aventura, en Joe troba respostes a les preguntes més importants de la seva vida i troba el significat de **l'espurna de la vida**."
date:   2021-01-13 13:14:43 +0100
categories: jekyll update
thumbnail: "assets/post/soul/soul.jpeg"
---

## Les lliçons a aprendre de la pel·lícula SOUL

Soul ens explica la història d'en Joe Gardner, un professor de música d'institut que rep, per fi, l'oportunitatque tant havia esperat: tocar a la millor banda de jazz de la ciutat. Però, malauradament, es veu emportat al Més Enllà i negant-se a la seva nova realitat acaba al Més Abans, el lloc on les ànimes reben la seva personalitat, singularitats i característiques abans d'anar a la Terra. Amb aquesta aventura, en Joe troba respostes a les preguntes més importants de la seva vida i troba el significat de **l'espurna de la vida**.

Atenció. A partir d'aquí apareixen espòilers de la pel-lícula.

**Perseguint el seu somni**

En Joe, des de fa temps, anhela poder viure de concerts com a integrant d'un grup de jazz. I li arriba l'**oportunitat de la seva vida** que tant havia estat esperant. Un dels seus exalumnes li truca per proposar-li tocar com a pianista al grup de la Dorothea Williams, una gran saxofonista. En Joe súper il-lusionat no dubte en dir que no i no pot amagar la seva alegria:

*"Jo ja em podria morir feliç si pogués tocar amb la Dorothea Willams"*

Però, realment val la pena allò que anhelem tant per treure'ns **allò que tenim més valuós, la vida**? Obviament, és una manera de parlar aquesta frase, però ens hauria de fer reflexionar. De fet, en Joe aconsegueix passar la prova amb el grup i a la tarda té el concert. Però, just després de la prova i, per tant, quan ja pot tocar amb la Dorothea, és en el moment que té un accident i la seva ànima se'n va al Més Enllà.

**Joe en el Més Enllà **

L'ànima Joe es troba en una altra dimensió on el dirigeixen cap a una font de llum molt gran. Al parlar amb altres ànimes que es troben allí, en Joe s'adona de la seva situació i es nega a acceptar-la:

*"No em puc morir avui, la vida començava ara" *

L'ànima Joe comença a còrrer enrere intentant escapant-se. Ell no es vol morir encara. I menys després que li hagués arribat allò que tant esperava a la vida. De fet, per ell era ara el moment quan realment començava a **tenir sentit la seva vida**.

Aquí ens fa tenir una altra reflexió. Passem molt del nostre temps pensant en coses que no existeixen en el moment present. En el cas del Joe és fer concerts amb un grup de jazz. Però no és l'única persona que inverteix el seu temps a pensar en coses que ja han passat i que no podem canviar o en coses que volem que siguin el nostre futur, però que només existeix al nostre cap en el moment present. Passem molt poc temps a la Terra per no aprofitar-lo. Hauríem de **gaudir de cada instant**.

Al final, en Joe acaba fugint del Més Enllà, però, en comptes d'arribar a la Terra, arriba al Més Abans, el lloc previ on viuen les ànimes abans d'anar a viure a la Terra.

**Joe en el Més Abans **

L'ànima Joe arriba al Més Abans, allà on les ànimes formen la seva personalitat, singularitats i característiques i quan estan llestes van a la Terra. Allà, coneix a en Jerry, "*el compendi de tots els camps quantificats de l'univers*", i, com que està allí, el tracta com un mentor que haurà d'ajudar a una ànima a acabar de formar-se del tot. Per poder anar a la Terra, les ànimes necessiten un passi que es completa quan saben com són i troben l'espurna de la vida, és a dir, el **motiu pel qual viure** a la Terra.

Però, com som els éssers humans? Plató va fer moltes metàfores per explicar com som, però ho podríem simplificar amb: **esperit, ànima i cos**. L'esperit a la pel-lícula correspondria a en Jerry, una intel-ligència còsmica que dóna forma a tot. Tot comença en un punt condensat on neix tot el que coneixem, però és un misteri. Li podem dir com vulguem, Déu, singularitat o Jerry. L'ànima és la part que anima el cos, qui li **dóna vida**.

**Buscant l'espurna de la vida **

Com a mentor, en Joe haurà d'ajudar a una ànima, 22, a trobar l'espurna de la vida. Copèrnic, Maria Teresa de Calcuta, Mohamed Ali ja van ser mentors de 22, però no van aconseguir que trobés la seva espurna per anar a viure a la Terra. Joe entén aquesta espurna com el **propòsit de vida**, i li comença a ensenyar diferents experiències per a veure si així l'ajuda. No obstant això, les ànimes no tenen sentits, ni patiments, ni percepció temporal, la qual cosa fa que no experimentin les coses com les persones ho farien a la Terra I que els proporciona plaer.

El que passa que allò que ens produeix plaer i gaudi, ens pot fer desconnectar de viure. A la pel-lícula ens presenten a les **ànimes perdudes** que estan desconnectades de la vida perquè s'han obsessionat amb allò que els produïa felicitat, que els entrava en un estat de felicitat, concentració i de fluir en una altra dimensió, i entren en una rutina que fa que no visquin el moment present. Quan torna a connectar amb el cos i la vida, és en aquell moment on es pregunta: *Què estic fent amb la meva vida?*

La pel-lícula ens fa veure que **l'espurna de la vida és les ganes de viure**. Quan una ànima passa al cos és perquè ella ho ha decidit i és perquè està preparada per viure. El fet de viure és sentir els gustos i tots els altres sentits, percebre'ls i gaudir-los, notar el pas del temps, viure la inspiració, la passió... Són coses que, a vegades, donem per òbvies i és en aquest moment quan no gaudim al 100% el fet d'estar vius. Per això, té tant d'èxit el mètode de l'atenció plena (*mindfulness*), que ens ajuden a focalitzar-nos amb les sensacions i viure el present.

**En Joe triomfa: Aconsegueix el seu propòsit **

Acabem l'entrada amb el conte que explica la Dorothea al Joe, després que aquest li comenta que allò que anhelava tant, quan l'ha viscut, no s'ha sentit com imaginava:

```
Un peix s'apropa a un peix més gran, i li diu:
- Estic buscant una cosa que en diuen oceà.
- L'oceà? -diu el peix més gran- Ja hi ets a l'oceà
- Això? -pregunta el petit
- Això és aigua. El que vull és l'oceà.
```

Esperem trobar la felicitat quan ja tenim motius per ser feliços. **Viure és un motiu de felicitat**.

I tu, què has après en veure la pel-lícula?
